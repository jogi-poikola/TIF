---
type: paper
title: "Tekoälyn kehitystä ja käyttöönottoa Suomessa on tuettava"
source: "https://teknologiateollisuus.fi/tavoitteemme/digitalisaatio-ja-datatalous/tekoalyn-hyodyntaminen/"
up:
related:
---

# Tekoälyn kehitystä ja käyttöönottoa Suomessa on tuettava

Tekoälyn mahdollisuuksiin tarttuminen edellyttää kasvavia investointeja, uusia toimintatapoja ja mahdollistavaa sääntelyä.

Päivitetty 17.06.2025 klo 12:23

Tekoälyjärjestelmät ovat jo pitkään tarjonneet mullistavia työkaluja yrityksille, kuluttajille ja julkisille toimijoille. ChatGPT ja muut laajoihin kielimalleihin perustuvat tuoreet sovellukset edustavat seuraavaa vaihetta tässä kehityksessä.

On tärkeää, että Suomi pysyy digitaalisen ja puhtaan siirtymän kärkijoukossa. Tämä edellyttää merkittävästi enemmän resursseja tekoälyn innovatiiviseen kehitykseen ja laaja-alaiseen käyttöönottoon kaikilla yhteiskunnan sektoreilla. Teollisuus ei ole tässä poikkeus, sillä etenkin valmistavan teollisuuden yrityksissä tekoälyllä on ratkaiseva rooli tuottavuuden ja kestävyyden parantamisessa.

Investoinnit eivät yksinään riitä. Osaamisen ja toimintatapojen on uudistuttava niin yrityksissä kuin julkishallinnossa, jotta tekoälyn hyödyt saadaan valjastettua. Aito sektorirajat ylittävä yhteistyö ja mahdollistava lainsäädäntö ovat kriittisiä tekijöitä.

## EU:n tekoälyasetuksen sujuva toimeenpano varmistettava

Tuoreen tekoälyasetuksen myötä EU:sta tulee ensimmäinen merkittävä markkina, joka asettaa tekoälyn kehittäjille ja käyttäjille kokonaisvaltaisen ja sitovan säännöstön. Säädös koskee näin myös Suomessa markkinoille saatettavia ja käyttöönotettavia tekoälyjärjestelmiä sekä yleiskäyttöisiä tekoälyämalleja. Tekoälyasetuksen tavoitteena on suojata terveyttä, turvallisuutta ja perusoikeuksia tekoälyjärjestelmien ja -mallien haitoilta.

Suomi on digitalisaation kärkimaa Euroopassa, ja täällä toimii myös tekoälyalan johtavia yrityksiä. Asetuksen vaikutukset ovat näin ollen meillä luultavasti suhteessa suurempia kuin monissa muissa EU-maissa. Jotta säädöksestä ei aiheutuisi kohtuutonta taakkaa, on valtionhallinnon ja sidosryhmien panostettava yhdessä sen toimeenpanon sujuvuuteen.

Tutustu Teknologiateollisuus ry:n tekoälysäädöksestä tuottamaan tukimateriaaliin [täällä](https://teknologiateollisuus.fi/jasenille/tietopankki/digitalisaatio-ja-tekoaly/tekoalyasetus/).

## Teknologiateollisuus ry investoi tekoälysiirtymään: rahoitushaut avoinna

Teknologiateollisuus ry on päättänyt investoida kymmenen miljoonaa euroa tekoälysiirtymän vauhdittamiseen Suomessa. Tavoitteena on lisätä tekoälyn käyttöönottoa ja kehittämistä suomalaisissa teknologiayrityksessä, vahvistaa soveltavaa tutkimusta sekä houkutella tekoälyosaajia Suomeen. Lisäksi Teknologiateollisuuden 100-vuotissäätiö lahjoittaa yli kolme miljoonaa euroa Aalto-yliopiston tekoälytutkimuksen keskuksen perustamiseen.

Osana investointiamme käynnistettiin yritysvetoinen AI Finland -verkosto. Se tarjoaa foorumin yritysten ja julkisten toimijoiden yhteistyölle ja osaamisen kehittämiselle. Lue lisää ja tutustu tarjolla olevaan rahoitukseen [Teknologiateollisuuden tekoälyhankkeen](https://teknologiateollisuus.fi/ajankohtaista/hankkeet/tekoaly/) nettisivulta.

## Teknologiateollisuuden avainviestit tekoälyn kehityksen ja käyttöönoton tukemiseen:

- Kohdennetaan julkista T&K-rahoitusta tekoälyteknologioiden kehittämis- ja innovaatiotoimintaan teollisuudessa, ICT-sektorilla ja muiden toimialojen yrityksissä.
- Vahvistetaan tekoälyyn liittyvää syväosaamistapanostamalla alan koulutukseen ja tutkimukseen.
- Investoidaan yritysvetoiseen AI Finland -verkostoon yhdessä teollisuuden kanssa ja kiihdytetään näin tekoälyjärjestelmien käyttöönottoa ja datatalouden liiketoimintamallien ja innovaatioiden kehitystä.
- Puretaan lainsäädännön esteet, jotka estävät tai hidastavat tekoälyn käyttöä viranomaisten automaattisessa päätöksenteossa ja julkisissa palveluissa, mukaan lukien sosiaali- ja terveydenhuollossa.
- Tuetaan julkishallinnon organisaatioita tekoälyn käyttöönotossalaatimalla tekoälyn käyttöönottoa edistäviä periaatteita ja käytännesääntöjä
- Perustetaan Suomeen tekoälysääntelyn hiekkalaatikko auttamaan yrityksiä EU:n tekoälyasetuksen vaatimusten täyttämisessä.