---
type: paper
title: "Sääntelyn on vauhditettava teollisuuden digitalisoitumista"
source: "https://teknologiateollisuus.fi/tavoitteemme/digitalisaatio-ja-datatalous/vauhditetaan-teollisuuden-digitalisaatiota/"
up:
related:
---

# Sääntelyn on vauhditettava teollisuuden digitalisoitumista

Teollisuuden digitalisaation nopeuttaminen on välttämätöntä kilpailukyvyn ja innovaatioiden edistämiseksi.

Päivitetty 17.06.2025 klo 12:15

Data on strateginen avainresurssi, josta kilpailevat niin yksityiset kuin julkiset toimijat. Eurooppalaisen datatalouden arvo on jo 500 miljardia euroa, ja se kasvaa noin yhdeksän prosentin vuosivauhdilla, eli huomattavasti muuta taloutta rivakammin. Markkinan kasvu ja uusi sääntely avaavat reittejä entistä datavaltaisempaan liiketoimintaan.

Vahva panostus datatalouden kasvuun on välttämätöntä, jotta suomalaiset yritykset voivat kilpailla globaaleilla markkinoilla ja luoda uusia innovaatioita. Datatalouden ja digitalisaation avulla tuemme yritysten kasvua sekä luomme uusia työpaikkoja ja vahvistamme Suomen asemaa tieto- ja teknologiatalouden huipulla. Teknologiateollisuus tuotti vuonna 2022 aiheeseen liittyen [Teollisen datan playbookin](https://teknologiateollisuus.fi/wp-content/uploads/2024/06/teollisen-datan-playbook-2022.pdf), jossa pureuduttiin valmistavan teollisuuden datakiihdyttämön oppeihin.

EU:n digitaaliset sisämarkkinat ovat olleet 2020-luvun alussa ns. sääntötsunamin kohteena. Vaikutukset tulevat väistämättä olemaan laajoja myös teollisuudelle.

## Teknologiateollisuuden digitaalisia sisämarkkinoita koskevat viestit EU:n toimintakaudelle 2024–2029:

- Kehitetään EU:hun kiertotalouden sisämarkkina, joka perustuu digitaalisen tuotepassin tuote- ja ekosuunnitteludatalle ja tehokkaalle lajittelulle.
- Skaalataan pohjoismainen reaaliaikatalous EU:hun: kehitetään standardit kokonaan sähköiselle maksu- ja taloustiedolle ja yritysten hankintasanomille. Digitalisoidaan veroraportointi yritysten hallinnollisen taakan pienentämiseksi siten, että helpotetaan myös pienten yritysten pääsyä sisämarkkinoille.
- Yhtenäistetään EU:n tietosuoja-asetuksen valvontaa ja kehitetään yritysten toimintaa helpottavia toimintatapoja, jotta riskiperusteisuus toteutuu ja henkilötiedon käsittely on ennakoitavaa. Modernisoidaan tietosuoja-asetuksen kriittiset kohdat.
- Pidättäydytään yritysten kuormitusta lisäävästä uudesta sääntelystä ja keskitytään hyväksytyn sääntelyn täytäntöönpanoon.

## Data-asetus (Data Act) ja sen vaikutukset yrityksille

Euroopan parlamentti ja neuvosto hyväksyivät vuoden 2023 lopulla EU:n data-asetuksen eli Data Actin. Säädös koskee verkkoon liitettyjä tuotteita – aina sykemittareista teollisuusrobotteihin – sekä niihin liittyviä palveluita. Se pyrkii edistämään näiden käytöstä syntyneen datan saatavuutta ja innovatiivista uudelleenkäyttöä. Säädöksellä on vaikutuksia teknologiateollisuuden eri toimialoilla niin laitevalmistajiin kuin ICT-palveluiden tarjoajiin sekä verkottuneita koneita ja niiden liitännäispalveluita tuotannossaan käyttäviin yrityksiin.

Data-asetuksen soveltaminen alkaa 12.9.2025.

Yritysten keskinäisten ja yritysten ja kuluttajien välisten suhteiden lisäksi data-asetus asettaa sääntöjä yritysten ja julkishallinnon väliselle datan jakamiselle tietyissä poikkeustapauksissa. Uutta sääntelyä on luvassa myös pilvipalveluille, kansainvälisille datansiirroille ja eurooppalaisille data-avaruuksille ja älysopimuksille. Teknologiateollisuus ry tukee jäsenyrityksiään data-asetuksen määrittämiin sääntöihin valmistautumisessa. Säädöksestä tuottamamme tukimateriaalit löytyvät [täältä](https://teknologiateollisuus.fi/jasenille/tietopankki/digitalisaatio-ja-tekoaly/datastaliiketoimintaa/).

## Mahdollisuuksia kasvulle ja innovaatioille data-avaruuksilla

Data-avaruudet ovat yhteisten sääntöjen ja käytäntöjen kokonaisuuksia, jotka on suunniteltu helpottamaan datan jakamista ja hyödyntämistä eri toimialojen välillä. EU:n aloitteesta syntyneet data-avaruudet avaavat yrityksille mahdollisuuksia nopeampaan kasvuun ja innovaatioihin tarjoamalla pääsyn keskeisiin resursseihin ja mahdollistamalla datan jakamisen useiden toimijoiden kesken. Tämä yhteistyö lisää kilpailukykyä ja luo uusia liiketoimintamahdollisuuksia.

Teknologiateollisuus on liittynyt perustajajäsenenä [Data Spaces Alliance Finland –yhteistyöverkostoon](https://www.dataspacesalliance.fi/). Allianssi kerää suomalaiset dataliiketoiminnan edelläkävijät yhteen. Verkostoon kuuluu 22 yritystä, viranomaista ja tutkimuslaitosta.

Allianssi hyödyntää Belgiassa, Hollannissa ja Itävallassa menestyneitä yhteistyömalleja sekä oppia suomalaisista data-avaruushankkeista eri aloilta.
