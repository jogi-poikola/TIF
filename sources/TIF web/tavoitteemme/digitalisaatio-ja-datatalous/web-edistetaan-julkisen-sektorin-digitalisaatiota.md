---
type: paper
title: "Julkisen sektorin on vauhditettava yhteiskunnan digitalisaatiota"
source: "https://teknologiateollisuus.fi/tavoitteemme/digitalisaatio-ja-datatalous/edistetaan-julkisen-sektorin-digitalisaatiota/"
up:
related:
---

# Julkisen sektorin on vauhditettava yhteiskunnan digitalisaatiota

Digitalisaatio on keskeinen keino parantaa palvelukykyä, kustannustehokkuutta ja mahdollistaa tarvittavat toiminnan muutokset julkisella sektorilla – niin valtionhallinnossa, hyvinvointialueilla kuin kunnissa. Digitalisaation puitteiden yhteiskunnassa on oltava maailman parhaat.

Päivitetty 02.09.2024 klo 23:19

Julkisen talouden tasapainottaminen edellyttää digitalisaation mahdollisuuksiin tarttumista. Tietojen sujuva liikkuminen julkisten ja yksityisten palvelutuottajien välillä on erityisen tärkeää esimerkiksi sosiaali- ja terveydenhuollon tuottavuudelle. Tämä vaatii toimintatapojen muutosta ja vahvaa yhteistyötä.

## Datan jakamisen puitteet kuntoon

Resursseja on tärkeää suunnata digitalisaation mahdollistavan toimintaympäristön rakentamiseen eli ns. digitaaliseen pehmeään infrastruktuuriin. Pehmeä infrastruktuuri sisältää muun muassa tietojärjestelmiä, ohjelmistoja, tietoverkkoja ja luottamusinfrastruktuurin, jotka mahdollistavat sujuvan datan jakamisen ja yhteistyön eri toimijoiden välillä.

## Digitalisaatiota johdettava poikkihallinnollisesti

Teknologiateollisuus on ollut jo usean vuoden mukana rakentamassa suomalaista tieto- ja teknologiapolitiikan johtamisen mallia niin kansallisen digikompassin valmistelussa kuin tarjoamalla [näkemyksiä poikkihallinnollisen johtamismallin rakenteisiin](https://www.eduskunta.fi/FI/naineduskuntatoimii/julkaisut/Documents/TUVJ-5-22.pdf).

Digihankkeet ja niiden rahoitus ovat tärkeä osa-alue julkisen hallinnon digitalisaation kehityksessä. Valtionhallinnon digihankkeiden nykyinen rahoitus on tarkoitus koota poikkihallinnollisen koordinaation alaiseksi. Käytännössä tämä tarkoittaa, että eri hallinnonalojen digitalisaatiobudjeteista muodostetaan hallituskauden aikana tarkoituksenmukaisen kokoinen yhteinen kehitysbudjetti.

Tällä vähennetään digikehittämisessä ja yhteentoimivuudessa eri ministeriöiden välillä tapahtuvaa päällekkäistä työtä sekä edistetään yhteiskehittämistä ja ohjausta. Toteutuessaan yhteiskehitysbudjetti parantaa tuloksellisuutta.

## Teknologiateollisuus ry:n avainviestit julkisen sektorin digitalisaation edistämiseksi:

- Varmistetaan, että yhteiskunnan uudistamisen ministerityöryhmällä on kokonaisvaltainen näkemys digitalisaation ja uusien teknologioiden vaikutuksesta yhteiskuntaan sekä digitoimistolla riittävät resurssit ja aidosti poikkihallinnollinen digitalisaation koordinaatio.
- Edistetään määrätietoisesti digitaalisten palveluiden ensisijaisuutta ja laajennetaan painopistettä viranomaisviestinnästä itse palveluihin.
- Edistetään digitaalisen henkilöllisyystodistuksen käyttöönottoa. Toteutetaan ensitunnistaminen riittävän turvallisella ja helpolla tavalla laajan käyttöönoton saavuttamiseksi.
- Mahdollistetaan yhteentoimivien markkinalähtöisten ratkaisujen syntyminen esimerkiksi digitaalisen identiteetin hallinnointiin ja viranomaisviestintään.
- Kiirehditään tekoälyn käytön mahdollistavaa lainsäädännön uudistamista julkisissa palveluissa.
- Uudistetaan ja puretaan sääntelyä, joka rajoittaa digitalisaation ja teknologian soveltamista, kuten esimerkiksi pilvipalveluiden käyttämistä.
- Varmistetaan, että eri hallinnonalojen digihankkeiden yhteiskehitysbudjetti toteutetaan puoliväliriiheen mennessä. Suunnataan budjettia ensisijaisesti kaikille yhteisen datan jakamisen pehmeän infrastruktuurin kehittämiseen välttäen valtion monopoliratkaisujen syntyminen esim. sähköisen viranomaisviestinnän ja digitaalisen identiteetin hallintaratkaisujen toteutuksissa.