---
type: paper
title: "Investoinnit"
source: "https://teknologiateollisuus.fi/tavoitteemme/investoinnit/"
up:
related:
---

# Investoinnit

Suomen houkuttelevuutta investointikohteena on parannettava. Vetovoimamme kasvaa, kun varmistamme puhtaan ja kohtuuhintaisen sähkön saatavuuden, nopeutamme hankkeiden luvitusta, vahvistamme osaavan työvoiman saatavuutta sekä lisäämme yrityslähtöistä innovaatio- ja tutkimustoimintaa.

Päivitetty 24.06.2025 klo 22:04

Investoinnit ovat talouden ja yritysten uudistumisen ytimessä. Investointien suotuisa kehittyminen kulkee käsi kädessä tuottavuuden ja hyvinvoinnin kasvun kanssa. Investointien kehitys myös viime kädessä mittaa Suomen kilpailukyvyn kovassa kansainvälisessä kilpailussa investointien sijaintikohteena.

Suomeen kohdistuu merkittävä määrä vihreän siirtymän investointiaikeita, mutta vetovoimaamme investointikohteena on edelleen parannettava. Hiilineutraaliustavoitteiden saavuttamiseksi ja hyvinvointivaltion tulevaisuuden turvaamiseksi on välttämätöntä saada mahdollisimman moni investointihankkeista toteutumaan. Siksi meidän tulee varmistaa puhtaan ja kohtuuhintaisen sähkön saatavuus, nopeuttaa hankkeiden luvitusta, vahvistaa osaavan työvoiman saatavuutta sekä lisätä yrityslähtöistä innovaatio- ja tutkimustoimintaa.

Lisäksi tarvitsemme ajantasaiset ja EU-laajuiset pelisäännöt valtiontuille. Kannusteita tarvitaan, mutta niiden tulee perustua korkeaan laatuun ja vaikuttavuuteen sekä synnyttää rajat ylittäviä kumppanuuksia.

- Rakennetaan vahva kansallinen teollisuusstrategia. Suomi tarvitsee kunnianhimoista teollisuuspolitiikkaa, joka tukee yritysten kestävää kasvua ja vientiä. Strategian tulee tukea myös elinkeinorakenteen uudistumista siten, että pystymme hyödyntämään puhtaan siirtymän kasvavia markkinoita. [Lue lisää](https://teknologiateollisuus.fi/tavoitteemme/investoinnit/teollisuuspolitiikka/)
- Luodaan Suomeen aidosti kilpailukykyinen toimintaympäristö kasvuyrityksille. Huolehditaan siitä, että suomalainen sääntely ja verotus kannustavat erityisesti investointeihin ja työllistämiseen. [Lue lisää talous- ja veropolitiikasta](https://teknologiateollisuus.fi/tavoitteemme/talous-ja-veropolitiikka/)
- Sujuvoitetaan investointien luvitusta ympäristönsuojelun tasosta tinkimättä. Kootaan lupahallinto monikieliseen palvelukanavaan, jossa hankkeen vaatimat luvat hoituvat yhdellä hakemuksella ja päätöksellä. Keskitetyssä lupahallinnossa on saatavilla neuvontaa ja asian käsittely kestää enintään vuoden. [Lue lisää](https://teknologiateollisuus.fi/tavoitteemme/investoinnit/investointiymparisto/)
- Suunnataan kannusteet puhtaan siirtymän vauhdittamiseen ja uuden luomiseen. Kasvavaa julkista T&K-rahoitusta on suunnattava erityisesti yritysvetoisen tutkimus- ja kehitystoiminnan tukemiseen. Myös pilotti- ja demonstraatiorahoituksen tason tulee turvata, jotta uudet ratkaisut saadaan kasvatettua teollisuusmittakaavaan ja samalla synnytetään viennin kannalta tärkeitä referenssejä. [Lue lisää innovaatiopolitiikasta](https://teknologiateollisuus.fi/tavoitteemme/innovaatiot/)
- Varmistetaan yhteistyö eri hallinnonalojen välillä investointihankkeiden edistämiseksi. Kansallisen investointinyrkin toimeenpano on aloitettava viipymättä, jotta merkittäviä investointeja Suomeen harkitsevilla yrityksillä on selkeä yhteyspiste hallintoon ja jotta tilannekuva merkittävistä kotimaisista ja kansainvälistä investointihankkeista on jatkuvasti ajan tasalla.
- Huolehditaan viennin rahoituksesta. Parannetaan vientiluottojärjestelmämme kilpailukykyä uudistamalla Finnveran toimintaa ohjaava lainsäädäntö ja kehittämällä Finnveran omia toimintamalleja ketteriksi.