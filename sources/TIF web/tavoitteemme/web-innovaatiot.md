---
type: paper
title: "Innovaatiot"
source: "https://teknologiateollisuus.fi/tavoitteemme/innovaatiot/"
up:
related:
---

# Innovaatiot

Yrityksissä tehtävää tutkimus-, kehitys- ja innovointitoimintaa tulee tukea rahoittamalla kasvuun tähtääviä hankkeita ja kehittämällä yhteistyötä sekä suomalaisten että EU-tutkimustoimijoiden kanssa. Hyvin toimivat rahoitusmallit ja eri tahojen kumppanuudet kannustavat yrityksiä luomaan uusia vientituotteita ja hyvinvointia.

Päivitetty 19.03.2025 klo 13:47

Ihmisten, luonnon ja ympäristön hyvinvointi perustuu pitkälti yrityksissä tehtävälle tutkimus-, kehitys- ja innovaatiotoiminnalle (TKI). Sen avulla luodaan uusia vientituotteita, lisätään kasvua sekä parannetaan elämänlaatua ja hyvinvointia. Lisäämällä tutkimus- ja kehityspanostuksia sekä hyödyntämällä uusia teknologioita ja liiketoimintamalleja pystytään kehittämään korkeamman lisäarvon tuotteita ja palveluja vientimarkkinoille.

Suomen kunnianhimoisena tavoitteena on nostaa julkisen ja yksityisen sektorin tutkimus- ja kehityspanostukset yhteensä neljään prosenttiin bruttokansantuotteesta vuoteen 2030 mennessä.

- Julkista T&K-rahoitusta on kasvatettava merkittävästi. Julkisesta T&K-lisärahoituksesta 2/3 suunnataan yritysten T&K-toiminnan tukemiseen, koska yrityksille suunnattu julkinen tuki vivuttaa suoraan kaksinkertaisen määrän yrityksen omaa lisärahoitusta. EU:n innovaatioinstrumenteissa yritysten asemaa on vahvistettava ja edistettävä myös innovaatioiden kaupallistamista. [Lue lisää](https://teknologiateollisuus.fi/tavoitteemme/innovaatiot/tutkimus-ja-kehitystoiminta-2/)
- Yhdessä tekemällä enemmän – rahoitetaan kumppanuuksia. Business Finlandin veturiyritysohjelman ja PPP-kumppanuuksien (julkisen ja yksityisen sektorin yhteistyö) kaltainen toiminta kannustaa yrityksiä yhteistyöhön keskenään sekä korkeakoulujen ja tutkimuslaitosten kanssa. [Lue lisää](https://teknologiateollisuus.fi/tavoitteemme/innovaatiot/tutkimus-ja-kehitystoiminta/)
- Kasvatetaan kotiutettavan EU-rahoituksen määrää. Kasvatetaan merkittävästi Suomen kotiuttamaa EU:n TKI-rahoitusta edistämällä pk- ja mittelstand-yritysten osallistumista eurooppalaisiin arvoverkkoihin. Budjetoidaan kansallinen vastinrahoitus EU-hankkeiden valmisteluun ja hakuprosessien tukipalveluihin.
- Valjastetaan julkiset hankinnat innovatiivisuuden edistämiseen. Verorahoilla tehtävien ostojen kriteereiksi on asetettava laatu, toimivuus ja käytettävyys, innovaatioilla saavutettava toiminnan tehostuminen sekä elinkaaritaloudellisuus ja vähähiilisyys. EU:n julkisia hankintoja ohjaavia sääntöjä uudistettaessa innovaatiot ja riskinottokyky tulee nostaa keskiöön. [Lue lisää](https://teknologiateollisuus.fi/tavoitteemme/innovaatiot/innovatiiviset-julkiset-hankinnat/)
- Huolehditaan yritysten tarvitsemasta osaamisesta. Korkeakoulutettujen määrää yksityisellä ja julkisella sektorilla tulee kasvattaa samoin kuin yritysvetoisen tutkimuksen määrää. Yliopistojen ja tutkimuslaitosten yhteistyötä on lisättävä, jotta yritysten kannattaa tehdä tutkimusta juuri Suomessa. [Lue lisää](https://teknologiateollisuus.fi/tavoitteemme/osaava-tyovoima/)